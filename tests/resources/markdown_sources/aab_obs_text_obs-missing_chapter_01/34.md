# 34. Jézus más történeteket tanít

![Frame 34-01](https://cdn.door43.org/obs/jpg/360px/obs-en-34-01.jpg)

Jézus sok más történetet is mesélt Isten királyságáról. Például azt mondta: "Az Isten országa hasonlatos a mustármaghoz melyet valaki elvetett a földjébe. Tudjátok, hogy a mustármag a legkisebb a magok közül."

![Frame 34-02](https://cdn.door43.org/obs/jpg/360px/obs-en-34-02.jpg)

"Mikor azonban a mustármag megnő, belőle lesz a legnagyobb vetemény, annyira nagy, hogy még a madarak is eljönnek megpihenni ágain."

![Frame 34-03](https://cdn.door43.org/obs/jpg/360px/obs-en-34-03.jpg)

Jézus egy másik történetet is mesélt: "Hasonlatos Isten országa a kovászhoz, melyet egy asszony belegyúr a kenyértésztába míg az egész tészta meg nem kel tőle."

![Frame 34-04](https://cdn.door43.org/obs/jpg/360px/obs-en-34-04.jpg)

"Hasonlatos az Isten országa a kincshez, melyet valaki elrejtett egy szántóföldbe. Egy másik ember megtalálta azt a kincset, de ismét elásta nehogy más találja meg. Annyira megtelt örömmel, hogy elment, eladta mindenét amije volt és a pénzből megvette a szántóföldet a kinccsel."

![Frame 34-05](https://cdn.door43.org/obs/jpg/360px/obs-en-34-05.jpg)

"Hasonlatos az Isten országa egy tökéletes, drága igazgyöngyhöz. Mikor a gyöngykereskedő megtalálta, eladta minden vagyonát és a pénzből megvásárolta azt."

![Frame 34-06](https://cdn.door43.org/obs/jpg/360px/obs-en-34-06.jpg)

Ezután Jézus elmondott egy történetet néhány olyan embernek, aki a saját jócselekedetében bízott és lenézett másokat. Azt mondta: "Két ember elment a templomba imádkozni. Egyik egy vámos, másik pedig egy vallási vezető volt."

![Frame 34-07](https://cdn.door43.org/obs/jpg/360px/obs-en-34-07.jpg)

"A vallási vezető így imádkozott: 'Köszönöm Istenem, hogy nem vagyok olyan bűnös, mint mások, akik tolvajok, igazságtalanok, paráznák vagy olyanok, mint ez a vámos is itt.'"

![Frame 34-08](https://cdn.door43.org/obs/jpg/360px/obs-en-34-08.jpg)

"'Például én minden héten kétszer böjtölök és minden pénzem és vagyonom tíz százalékát neked adom.'"

![Frame 34-09](https://cdn.door43.org/obs/jpg/360px/obs-en-34-09.jpg)

"A vámos azonban távol állt meg a vallási vezetőtől, és nem is nézett fel az égre. Ehelyett a mellét verdeste szomorúságában és így imádkozott: 'Isten, kérlek könyörülj rajtam, mert bűnös vagyok.'"

![Frame 34-10](https://cdn.door43.org/obs/jpg/360px/obs-en-34-10.jpg)

Ekkor Jézus azt mondta: "Az igazat mondom nektek, hogy Isten meghallotta a vámos imáját és igaznak nyilvánította őt. Istennek azonban nem tetszett a vallási vezető imája. Isten a kevélyeket mind megalázza, de felemeli azokat, akik magukat megalázzák."

_Egy bibliai történet a Máté 13:31-33, 44-46, Márk 4:30-32, Lukács 13:18-21, és 18:9-14-ből_
